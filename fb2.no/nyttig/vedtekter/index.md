Vedtekter
=========

Vedtekter for Sameiet Folke Bernadottesvei 2, 0862 Oslo
-------------------------------------------------------

Vedtatt i medhold av lov om eierseksjoner av 23. mai 1997 nr. 31 i stiftelsesmøte den 23.01.2003
Endret på sameiemøte 06.05.2010, 12.05.2011 og 01.10.2012 og *(sett inn flere datoer her)*

### Innledende bestemmelser

#### § 1 Navn

Sameiets navn er:  Sameiet Folke Bernadottes vei 2

Sameiet omfatter eiendommen Folke Bernadottes vei 2, gnr. 50, bnr. 296 i Oslo kommune med påstående bygg.

#### §2 Sameiebrøk

Seksjonenes sameiebrøk er fastsatt iht. bruksenhetenes areal.

#### §3 Organisering av sameiet og råderett

Seksjonen kan ikke skilles fra deltakerinteressen i sameiet. Hver sameier har hjemmel til sin seksjon, med rett til bruk av den leilighet/næringslokale som er knyttet til bruksenheten. Hver sameier plikter å overholde bestemmelsene som følger av oppdelingsbegjæringen, lov om eierseksjoner, disse vedtekter, samt generelle ordensregler fastsatt av sameiemøtet. Nye sameiere skal godkjennes av styret. Godkjennelse kan bare nektes når det foreligger saklig grunn eller når forkjøpsrettigheter er oversett.

Bruksenheten og fellesarealene kan bare benyttes i samsvar med formålet, og må ikke nyttes slik at det er til unødig eller urimelig ulempe for brukerne av de øvrige seksjoner. Tilsvarende gjelder for felles tekniske anlegg.

Ledninger, rør og liknende nødvendige installasjoner kan føres gjennom bruksenheten hvis det ikke er til vesentlig ulempe for sameieren. Sameieren skal gi adgang til bruksenheten for nødvendig ettersyn og vedlikehold av installasjonene.

Fellesareal i kjeller er forbeholdt boligseksjonene til boder.

### Sameiemøtet

#### §4 Om sameiemøtet og innkalling

Den øverste myndighet i sameiet utøves av sameiemøtet. Ordinært sameiemøte holdes hvert år innen utgangen av april måned. Ekstraordinært sameiemøte skal holdes når styret finner det nødvendig, eller når minst to sameiere som til sammen har minst en tiendedel av stemmene krever det, og samtidig oppgir hvilke saker de ønsker behandlet.

Innkalling til sameiemøtet skal skje skriftlig til medlemmene med varsel på minst åtte dager, høyst tjue dager. Ekstraordinært sameiemøte kan likevel, om det er nødvendig, innkalles med kortere frist som likevel skal være minst 3 dager.

Styret skal på forhånd varsle sameierne om dato for sameiemøte og om siste frist for innlevering av saker som ønskes behandlet.

Skal et forslag, som etter lov om eierseksjoner eller vedtektene må vedtas med minst to tredjedels flertall, kunne behandles, må hovedinnholdet være angitt i innkallingen.

Senest en uke før ordinært sameiemøte skal styrets årsberetning, regnskap og eventuell revisjonsberetning sendes ut til alle sameierne med kjent adresse. Dokumentene skal også være tilgjengelige i sameiemøtet.

Blir sameiemøtet som skal holdes etter loven, vedtekter eller vedtak på sameiemøte, ikke innkalt, kan en sameier, et styremedlem eller forretningsfører kreve at skifteretten snarest, og for sameiernes felles kostnad, innkaller til sameiemøte.

#### §5 Saker som skal behandles på ordinært sameiemøte

På det ordinære sameiemøtet skal disse sakene behandles:

- Konstituering
- Styrets årsberetning
- Styrets regnskapsoversikt for foregående kalenderår, til eventuell godkjenning.
- Valg av styremedlemmer
- Andre saker som er nevnt i innkallingen

#### §6 Stemmerettsregler

Sameierne avgir stemme i sameiemøte med én stemme pr seksjon.

#### §7 Møteledelse og flertallskrav

Sameiemøtet skal ledes av styrelederen med mindre sameiemøtet velger en annen møteleder som ikke behøver være sameier.

Med de unntak som følger av lov eller vedtektene avgjøres alle saker med alminnelig (simpelt) flertall av de avgitte stemmer. Ved stemmelikhet foretas loddtrekning.

Det kreves minst to tredjedeler av de avgitte stemmene i sameiemøtet for vedtak om:

- Ombygging, påbygging eller andre endringer av bebyggelsen eller tomten som etter forholdene i sameiet går utover vanlig forvaltning eller vedlikehold.
- Omgjøring av fellesarealer til nye bruksenheter eller utvidelse av eksisterende bruksenheter.
- Salg, kjøp, bortleie eller leie av fast eiendom, herunder seksjon i sameiet som tilhører eller skal tilhøre sameierne i fellesskap.
- Andre rettslige disposisjoner over fast eiendom som går utover vanlig forvaltning.
- Samtykke til endring av formål for bruksenhet og til reseksjonering som medfører økning av det samlede stemmetall.
- Tiltak som har sammenheng med sameiernes bo- og bruksinteresser og som går ut over vanlig forvaltning og vedlikehold, når tiltaket fører med seg økonomisk ansvar eller utlegg for sameierne på mer enn 5 prosent av de årlige fellesutgiftene.
- Vedtak om salg eller bortfeste av hele eller vesentlige deler av eiendommen, samt vedtak som innebærer vesentlige endringer av sameiets karakter, krever tilslutning fra samtlige sameiere.

#### §8 Gjennomføring av sameiemøtet

Sameieren har rett til å møte ved fullmektig. Fullmektigen skal legge frem skriftlig og datert fullmakt. Fullmakten anses å gjelde førstkommende sameiemøte, med mindre annet fremgår. Fullmakten kan når som helst trekkes tilbake.

Sameieren har rett til å møte med rådgiver. Rådgiveren har bare rett til å uttale seg dersom sameiemøtet med alminnelig flertall gir tillatelse til det.

Styreleder og forretningsfører plikter å være tilstede på sameiemøtet, med mindre det er åpenbart unødvendig eller det foreligger gyldig forfall. Revisor og ett ekstra husstandsmedlem fra hver boligseksjon har rett til å være tilstede og til å uttale seg i sameiemøtet.

Det skal under møtelederens ansvar føres protokoll over alle saker som behandles, og alle vedtak som treffes av sameiemøtet. Protokollen skal leses opp og underskrives av møtelederen og minst en av de tilstedeværende sameierne valgt av sameiemøtet før møtet heves. Protokollen skal holdes tilgjengelig for sameierne.

### Styret

#### §9 Styret

Sameiet skal ha et styre med én leder, to til fire medlemmer, og ett eller to
varamedlemmer. Dersom styret består av en leder og to medlemmer, må det velges
to varamedlemmer, slik at det totale antallet alltid er minst fem.

Styret velges av sameiemøtet med alminnelig flertall. Styrets leder velges særskilt.
For å få kontinuitet i styret velges leder for 2 år, mens styremedlemmene kan velges
for ett eller to år. Varamedlemmer velges alltid for ett år.

Kun fysiske personer kan være styremedlemmer.

#### §10 Styrets kompetanse

Styret skal sørge for vedlikehold og drift av eiendommen og ellers sørge for forvaltningen av sameiets anliggender i samsvar med lov, vedtekter og vedtak i sameiemøtet.

Avgjørelser, som kan tas av et vanlig flertall i sameiemøtet, kan også tas av styret om ikke annet følger av lov eller vedtekter eller sameiets vedtak i det enkelte tilfelle.

I felles anliggender representerer styret sameierne og forplikter dem ved underskrift av styreleder og ett styremedlem i fellesskap. Styret kan gi prokura.

#### §11 Om styremøtet

Styreleder skal sørge for at det avholdes styremøter så ofte som det trengs. Et styremedlem eller forretningsfører kan kreve at styret sammenkalles.

Styremøtene ledes av styrelederen. Er ikke styreleder tilstede, og det ikke er valgt noen nestleder, skal styret velge en møteleder. Styret skal føre protokoll over sine forhandlinger. Protokollen skal underskrives av de fremmøtte styremedlemmene før møtet heves.

Styret kan treffe vedtak når mer enn halvparten av medlemmene er tilstede. Vedtak treffes med alminnelig flertall. Ved stemmelikhet gjør møtelederens stemme utslaget. De som stemmer for et vedtak, må likevel utgjøre mer enn en tredjedel av styremedlemmene.

### Habilitetsregler

#### §12 Habilitetsregler for sameiemøte og styre

Ingen kan selv eller ved fullmektig eller som fullmektig, delta i noen avstemming på sameiemøtet om avtale med seg selv eller nærstående om eget eller nærståendes ansvar.

Styremedlem må ikke delta i behandlingen eller avgjørelsen av noe spørsmål som vedkommende har en fremtredende personlig eller økonomisk særinteresse i. Tilsvarende gjelder for forretningsfører.

#### §13 Registrering av sameiere

Ingen kan erverve mer enn to -2- boligseksjoner i sameiet.

Ved eierskifte plikter selger og kjøper skriftlig å melde om eierskiftet til styret eller forretningsfører samt gi opplysninger om selgers nye adresse og kjøpers navn og personnummer.

Ved utleie plikter sameier å skriftlig gi styret melding om dette med opplysninger om leietagers navn og leietid.

#### §14 Revisjon og regnskap

Sameiets revisor velges av sameiemøter og tjenestegjør inntil ny revisor velges.

Styret skal sørge for ordentlig og tilstrekkelig regnskapsførsel.

#### §15 Forretningsfører

Sameiemøtet kan med vanlig flertall vedta at sameiet skal ha en forretningsfører.

Det hører inn under styret å ansette forretningsfører og andre funksjonærer, gi instruks for dem, fastsette deres lønn, føre tilsyn med at de oppfyller sine plikter, samt si dem opp eller gi dem avskjed.

Ansettelsen kan bare skje på oppsigelse med en oppsigelsesfrist som ikke må overstige seks måneder.

Med to tredjedels flertall kan sameiemøtet samtykke i at avtale om forretningsførsel gjøres uoppsigelig fra sameiets side for et lengre tidsrom, men ikke for mer enn fem år.

#### §16 Forsikring

Sameiet plikter å holde eiendommen med bygninger forsikret. Innboforsikring for den enkelte seksjon påhviler den enkelte bruker.

#### §17 Vedlikehold

Innvendig vedlikehold av egen seksjon samt andre rom som hører inn under seksjonen, herunder innvendig vedlikehold av veranda inklusive dør samt seksjonens ytterdører mot trappeganger, påhviler fullt ut for egen regning den enkelte sameier. Innvendig vann- og avløpsledninger omfattes av vedlikeholdsplikten til og med forgreiningspunktet inn til seksjonen, og elektriske ledninger til og med seksjonens sikringsboks.

Ytre vedlikehold av eiendommen med bygninger, fellesrom, fellesarealer, fellesanlegg og fellesutstyr, herunder trappeoppganger og inngangsdører til oppgangene er sameiets ansvar.

#### §18 Bygningsmessige arbeider

Utskiftning av vinduer og dører, oppsetting av markiser, endring av fasadekledning, endring av utvendige farger etc. kan skje etter en samlet plan for eiendommens bygninger og etter forutgående godkjenning av styret.

Tilbygg/påbygg og andre arbeider som skal meldes til bygningsmyndighetene, må godkjennes av styret før byggemelding kan sendes. Hvis det søkes om endringer av ikke uvesentlig betydning for de øvrige sameierne, skal styret forelegge spørsmålet for sameiemøtet til avgjørelse.

#### §19 Fellesutgifter

Fellesutgifter er utgifter ved eiendommen som ikke er knyttet til den enkelte bruksenhet. Fellesutgifter skal fordeles mellom sameierne etter størrelsen på sameiebrøkene, med mindre annet gyldig vedtas med tilstrekkelig flertall.

Næringsseksjonen(e) på eiendommen skal kun belastes fellesutgifter knyttet til trappevask, lys/varme og kabel-TV når disse tjenester benyttes. (Evt. takterasse dersom dette etableres.)

Øvrige utgifter belastes i henhold til sameiebrøk.

Til dekning av sin andel av fellesutgifter plikter sameier å innbetale á kontobeløp iht. vedtak i sameiemøte eller fastsatt av styret.

#### §20 Vedlikeholdsfond

Sameiemøtet kan med alminnelig flertall vedta avsetning av midler til fond til dekning av fremtidige vedlikeholdsutgifter, påkostninger eller andre fellestiltak på eiendommen.

Innkreving av slike midler skjer samtidig med innkalling av á kontobeløp til dekning av fellesutgiftene.

#### §21 Sameiets eierskap av parkeringsplasser i FB4

Sameiet FB2 kan eie opp til fire parkeringsplasser i Folke Bernadottes vei 4. Disse
plassene kan leies ut til beboere i FB2 og FB4, men beboere i FB2 prioriteres når en
plass blir ledig.

En sameier kan når som helst kreve å få kjøpe en parkeringsplass i sameiets
besittelse for 450 000 kroner pluss omkostninger.

Sameiet kan kun erverve slike plasser ved et spesielt vedtak i et ordinært eller
ekstraordinært sameiemøte.

### Mislighold og fravikelse

#### §22 Mislighold

Hvis en sameier til tross for advarsel vesentlig misligholder sine plikter, kan styret pålegge vedkommende å selge seksjonen, jfr. eierseksjonsloven § 26.

Advarsel skal gis skriftlig og opplyse om at vesentlig mislighold gir styret rett til å kreve seksjonen solgt. Pålegget om salg skal gis skriftlig og opplyse om at seksjonen kan kreves solgt ved tvangssalg hvis pålegget ikke er etterkommet innen en frist som ikke skal settes kortere enn seks måneder fra pålegget er mottatt.

#### §23 Fravikelse

Medfører sameierens oppførsel fare for ødeleggelse eller vesentlig forringelse av eiendommen eller er sameierens oppførsel til alvorlig plage eller sjenanse for eiendommens øvrige brukere, kan sameiets styre kreve fravikelse av seksjonen etter tvangsfullbyrdelsesloven kapittel 13, jfr. lov om eierseksjoner § 27. Tilsvarende gjelder om bruker av seksjonen ikke er sameier.

### Vedtektsendringer og forholdet til lov om eierseksjoner

#### §24 Endringer i vedtektene

Endringer i sameiets vedtekter kan besluttes av sameiemøtet med minst to tredjedeler av de avgitte stemmer.

#### §25 Tvist mellom sameiet/sameier og sameier/sameier

I tvister om forhold i sameiet mellom sameiet/sameier og sameier/sameier eller grupper av disse plikter partene før løsning søkes ved domstolene å søke å løse tvisten gjennom mekling ved bruk av godkjent advokatmekler som begge parter er enige om å bruke.

#### §26 Forholdet til lov om eierseksjoner

Lov om eierseksjoner av 23. mai 1997 gjelder for sameiet og utfyller bestemmelser i nærværende vedtekter.