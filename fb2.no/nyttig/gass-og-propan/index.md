# Gass og propan

## Viktig

Ved bruk av gass og propan er det viktig at en benytter godkjente og sakkyndige leverandører og installatører, og bruker utstyret etter de anvisninger som disse gir.

## Propan

Lovlig lagring av propan i leilighet eller bolig er maksimalt 2 x 11 kg. flasker.

Flaskene skal ikke lagres i kjeller, på loft eller i garasjeanlegg.

I friluft, på terrasse eller veranda, er akseptable lagringssteder.

I bolig kan følgende mengder brannfarlig vare oppbevares uten melding til brannsjefen:

- 55 liter brannfarlig gass (propan) (Husk at beholdere ofte er oppgitt i kg og ikke i liter).
- 5 liter A- væske (bensin, teknisk sprit).
- 50 liter B- væske (parafin, white spirit).
- 200 liter C- væske (diesel, fyringsolje).
- Oppbevaring av mengder utover dette skal meldes/søkes til brannsjefen.

### Beholdere:

Det er viktig at beholdere er tette og tydelig merket. Oppbevaring bør skje i rom med god utlufting. Brannfarlig vare må ikke oppbevares i rom, eller på sted som benyttes som rømningsvei under brann slik som korridorer og trapper.

Brudd på reglene og uforsiktighet i håndteringen av bensin eller gass kan få dramatiske følger. Ved lekkasjer kan selv små gnister fra en lysbryter eller åpen ild forårsake brann eller eksplosjon.

## Gassvettreglene

Direktoratet for samfunnssikkerhet og beredskap har sammen med gasselskapene utarbeidet grunnleggende regler for bruk av gass:

1. Propanbeholderne må aldri plasseres under terrengnivå, for eksempel i kjellerrom. Husk at propan i gassform er tyngre enn luft.

2. Propanbeholdere skal alltid stå oppreist, og må aldri utsettes for unormal oppvarming eller sterk solvarme.

3. Vær på vakt mot propanlekkasjer. Gass som lekker ut kan gjøre lufta eksplosjonsfarlig og kan antennes av for eksempel åpen ild, glødende tobakk eller elektrisk gnist.

4. Finn eventuelle lekkasje snarest mulig ved å pensle konsentrert såpevann på slanger og rørforbindelser. Når gasstrykket settes på vil såpebobler danne seg på lekkasjestedet.

5. Bruk kun slanger for LPG/propan. Sprukne eller defekte slanger må skiftes straks. Største lovlige slangelengde er 1,5 meter. Bruk slangeklemmer.

6. Hold alltid en tent fyrstikk klar når apparatkranen åpnes. Steng for gassen ved beholderen når anlegget ikke er i bruk, og husk å koble fra regulatoren ved lengre tids fravær.

7. Steng for gassen ved beholderen og bring om mulig beholderen til et trygt sted dersom det oppstår brann.

8. Hold alltid apparat og beholder i god stand, men prøv ikke selv å reparere skader eller defekter som oppstår. La propanforhandleren foreta kontroll og eventuell overhaling av apparat og anlegg med jevne mellomrom.

9. Studer monterings- og bruksanvisning nøye før apparat og anlegg tas i bruk. Spør forhandleren dersom det er noe du er i tvil om
